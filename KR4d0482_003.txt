# -*- mode: mandoku-view; -*-
#+TITLE: 艮齋詩集
#+DATE: 2015-08-25 00:11:26.742916
#+PROPERTY: ID KR4d0482
#+PROPERTY: BASEEDITION WYG    
#+PROPERTY: JUAN 卷三
<pb:KR4d0482_WYG_003-1a>¶
欽定四庫全書¶
　艮齋詩集卷三¶
　　　　　　　　　　　　元　侯克中　撰¶
　　伯夷傳¶
顔子知非肯復行伯夷惡惡豈容情服膺弗失終身樂¶
食蕨能全盖世名雖死不亡仁者壽舍生取義聖之清¶
二賢閫域人誰到只有宣尼集大成¶
　　弔屈原¶
<pb:KR4d0482_WYG_003-1b>¶
懐襄為主子蘭卿何必逢人話獨醒長恨忠良多坎坷¶
頗傷辭語太丁寜致君自合宗三代作法誰能過六經¶
千載英魂招不得楚江如練楚山青¶
　　吕不韋¶
七國紛紛走戰塵是非顛倒亂天真老商正欲居竒貨¶
太子適來求美人穢徳豈宜稱仲父狡謀殊不鑒春申¶
利之為物誠何物解買嬴秦作吕秦¶
　　項羽¶
<pb:KR4d0482_WYG_003-2a>¶
破釡沈舟北渡河英雄到此頓消磨入闗不解除秦法¶
失路徒勞怨楚歌敵國豈專韓信勇謀臣惟一范増多¶
子嬰見殺懐王死却歎虞兮奈若何¶
　　張子房¶
眼空寧顧虎狼秦博浪沙中義已伸才大儘消韓國恥¶
功髙不作漢廷臣少從黄石能無我老伴赤松知有身¶
獨坐掩書還悵怏寥寥千古更何人¶
欲雪韓仇快所思自知舍漢復何之百年身退天之道¶
<pb:KR4d0482_WYG_003-2b>¶
三寸舌為帝者師借箸前籌銷印日坐沙偶語論封時¶
朝臣方訝歸休早布越俄聞繫有司¶
　　董仲舒¶
上方用武定羌夷儒者宜為衆所擠大匠謾持脩月斧¶
拙工先立倚天梯身為當代斯文主名與南山北斗齊¶
許大闕廷無著處江都才了又膠西¶
　　霍光¶
質美材疎亦少文終將大事付元勛託孤有效今猶著¶
<pb:KR4d0482_WYG_003-3a>¶
殺后求全古未聞事覺便當誅霍顯家亡安得貴成君¶
撥灰取火皆公力漢室重炎惜自焚¶
　　二疏¶
太子凡庸衆所知浩然歸志復奚疑齊宣尚不留鄒孟¶
魯繆安能養子思亂兆國家全盛日禍萌禮貌未衰時¶
人生大節行藏了二老當為百世師¶
　　王莽¶
少行謙謹衆咸稱將謂終全孝弟名掘地無成猶棄井¶
<pb:KR4d0482_WYG_003-3b>¶
履霜不已至堅氷忍傾王室為新室敢把阿衡比宰衡¶
慚愧洛陽諸父老歡呼復覩漢中興¶
　　嚴子陵¶
羊裘野老鬢如蓬闊步長趍入漢宫伸足豈期驕萬乗¶
掉頭殊不顧三公治平天下非無術格正君心儘有功¶
一片釣臺髙幾許乾坤無處著清風¶
　　鄧禹¶
破敵安民舉可稱入闗何事若無能不收盆子慿三輔¶
<pb:KR4d0482_WYG_003-4a>¶
坐視樊崇壊五陵絶食自難全上策披圖誰料果中興¶
君臨四海人臣了功冠雲臺豈未應¶
　　諸葛孔明¶
龍卧重淵不厭深草廬一論定浮沈輝光前後出師表¶
膾炙古今梁父吟管樂權謀年少志伊周事業老來心¶
錦官城外森森柏千載清風播令音¶
　　石崇¶
金谷繁華日日春錦為步幛蠟為薪綠珠一死無遺恨¶
<pb:KR4d0482_WYG_003-4b>¶
白首同歸有故人到此豈如居甕牖從前可惜拜車塵¶
吾儕只合遵名教陽虎從他自不仁¶
　　陶淵明¶
彭澤幡然便挂冠老懐還比向來寛興隨緑蟻凌秋色¶
心與黄華共嵗寒述酒一篇知已少折腰五斗向人難¶
無弦琴裏無窮趣不為時人取次彈¶
滄海横流懶問津歸來博得自由身有田不肯栽秔稻¶
漉酒何妨解葛巾身外一毫皆長物世間萬事等微塵¶
<pb:KR4d0482_WYG_003-5a>¶
寧為黄菊籬邊客不作白蓮社裏人¶
　　九日懷淵明¶
苦節清才素所長千年有客過柴桑五株緑栁門闌貴¶
三徑黄花姓字香老去惟書宋甲子歸來獨擅晉文章¶
南山正在悠然處聊為西風舉一觴¶
　　張柬之定武氏亂¶
孟將八袠氣横秋決策興唐廢偽周謁闕未聲諸武罪¶
斬闗先取二張頭龍韜虎畧須臾定鳯閣鸞臺取次休¶
<pb:KR4d0482_WYG_003-5b>¶
留得三思元惡在相君寧免死新州¶
　　濓溪周子¶
教弛經殘失所宗先生一起破羣蒙圖書往聖前賢後¶
人物光風霽月中道妙無窮庭草綠心香不㫁渚蓮紅¶
千年伊洛淵源盛總是濓溪一脈功¶
　　邵子無名公傳¶
夷未能和惠未清如公端合號無名天人一貫用而體¶
心迹兩忘安且成醉裏乾坤元廣大空中樓閣更髙明¶
<pb:KR4d0482_WYG_003-6a>¶
陽竒隂耦些兒事説盡天機與物情¶
藜羮布被了生涯隨分人間玩物華老去幾時曽廢酒¶
春來無日不看花乾坤擊壤三千首風月行窩十二家¶
心學有源窮未得且容張祝泛靈槎¶
　　康節墓誌¶
公自蘇門至洛川天津精舍水南田畫圖既别方圓體¶
觀物仍分内外篇千古河山風土厚一時人物主賓賢¶
自慚未得先生趣空抱遺經二十年¶
<pb:KR4d0482_WYG_003-6b>¶
　　王安石¶
天變人言豈易欺祖宗不法欲何為木離規矩徒誇巧¶
病入膏肓反忌醫千古宣仁皇后傳一時元祐黨人碑¶
宋亡畢竟從君始配享文宣恐未宜¶
　　題韓蘄王世忠卷後¶
砥柱中流障怒濤折衝千里獨賢勞馬頭斧鉞丁年盛¶
驢背湖山晚節髙風虎雲龍機易失城狐社䑕罪難逃¶
區區苟活偷安輩泉下相逢愧爾曹¶
<pb:KR4d0482_WYG_003-7a>¶
　　題池州倅趙忠毅漢卿死節卷後¶
半生佩蕙復紉蘭一夕芳馨滿世間臣報主恩今尚少¶
婦從夫死古尤難一門大節傳青史千載髙名等太山¶
欲向長江問心事悠悠東注水聲寒¶
　　題陸君實死節卷後¶
宣公苗裔有餘馨耿耿丹心醉六經獨力生難扶社稷¶
全家死不負朝廷世間民聽猶天聽海底台星拱帝星¶
嵗月不消忠義氣崖山十倍向時青¶
<pb:KR4d0482_WYG_003-7b>¶
　¶
　¶
　¶
　¶
　¶
　¶
　¶
　艮齋詩集卷三¶
